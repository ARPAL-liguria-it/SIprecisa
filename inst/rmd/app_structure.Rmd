---
title: "Struttura di SIconfronta"
author: "Andrea Bazzano"
date: "2023-08-18"
output: 
  html_document: 
    toc: yes
    toc_float: true
---

## Struttura dell'applicazione SIconfronta

SIconfronta è un'applicazione web scritta con il linguaggio R, utilizzando la libreria `shiny` e il *framework* offerto dalla libreria `golem`.

L'applicazione è suddivisa in moduli che svolgono operazioni concettualmente diverse e sequenziali all'interno dell'applicazione. Ad ogni esecuzione dell'applicazione, ogni modulo legge e scrive le informazioni necessarie all'applicazione in una lista `r`. Infine, la lista è passata a un file RMarkdown che viene compilato per la produzione di un report pdf.

In termini generali, ogni modulo richiama al suo interno delle funzioni che si occupano di trasformare i valori in ingresso, nei desiderati valori di uscita.

### I moduli

Di seguito vengono elencati i moduli usati dall'applicazione:

-   `mod_aim01`: inizializza l'applicazione e permette all'utente la scelta dello scopo dell'analisi.
-   `mod_loadfile02`: permette il caricamento del file csv contenente i dati, controlla che la struttura dei dati sia corretta e coerente con lo scopo dell'analisi e permette di identificare le colonne del dataset che contengono le diverse informazioni necessarie allo svolgimento dell'analisi.
-   `mod_compare03`: permette la selezione di un parametro di interesse e il salvataggio dei risultati dell'analisi, in funzione dello scopo selezionato dall'utente. La produzione dei risultati dell'analisi viene eseguita da sottomoduli specializzati e differenziati per scopo.
-   `mod_report04`: permette l'aggiunta di informazioni di contesto all'analisi, la selezione dei risultati di interesse e la produzione di un report pdf.

La stabilità e la correttezza delle funzionalità offerte dai moduli è oggetto di validazione automatizzata a ogni nuovo rilascio di aggiornamenti dell'applicazione SIconfronta.

### Le funzioni

La produzione dei risultati dell'analisi è ottenuta utilizzando una serie di funzioni: esse sono elementi più semplici e robusti rispetto ai moduli all'interno dei quali agiscono, diminuiscono la ripetizione di tratti di codice aumentando l'efficienza di scrittura e diminuendo la probabilità di errori. Si prestano inoltre molto bene a essere validate e testate in modo pervasivo e completo.

Di seguito si riportano le principali funzioni utilizzate nella produzione dei risultati dell'analisi:

-   `fct_shapiro`: esegue il test di normalità dei dati di Shapiro-Wilk. Il livello di significatività è fissato allo 0.95.\
    In ingresso richiede un vettore di valori numerici, mentre in uscita produce una lista composta dal valore della statistica del test ( $W$ ), il $p$-value associato al test e un testo con l'esito del test.

-   `fct_gesd`: esegue il test per l'identificazione dei valori anomali *generalized extreme studentized deviates test* (GESD).\
    In ingresso richiede un vettore di valori numerici, il livello di significatività a cui eseguire il test e un valore opzionale con il numero massimo di valori anomali da ricercare. Per quest'ultimo parametro, il valore prestabilito è di un terzo del numero totale di valori.\
    In uscita produce una lista composta dai seguenti elementi:

    -   una tabella composta dai valori numerici in ingresso ( $I$ ), il valore della statistica del test per ogni singolo valore ( $R$ ), il valore critico del test per ogni valore testato ( $\lambda$ ) e valore binario che identifica la presenza di valori anomali (*outliers*).
    -   un testo sintetico con l'elenco dei valori anomali e il livello di significatività a cui è stato condotto il test.

-   `fct_ttest`: esegue il test per il confronto tra le medie. A seconda dello scopo dell'analisi richiede diversi valori in ingresso ed esegue calcoli differenti:

    -   nel caso di due serie di dati completi, richiede una tabella con identificati il nome del parametro di interesse, i due gruppi di dati e le singole misure. Inoltre, è richiesto il livello di significatività a cui condurre il test e l'ipotesi alternativa. Il calcolo prevede l'esecuzione di un $t$-test con il metodo di [Welch](https://en.wikipedia.org/wiki/Welch%27s_t-test).

    -   nel caso di due serie di dati non complete, oltre al livello di significatività a cui condurre il test e l'ipotesi alternativa, è richiesto di specificare il numero di valori in ciascuna delle due serie, la loro media, deviazione standard e identificativo. Anche in questo caso, il calcolo prevede l'esecuzione di un $t$-test con il metodo di [Welch](https://en.wikipedia.org/wiki/Welch%27s_t-test).

    -   nel caso di una serie di dati completa da confrontare con un valore noto, oltre al livello di significatività a cui condurre il test e l'ipotesi alternativa, è richiesto di fornire i valori per la prima serie di dati, il valore noto e un suo identificativo. In questo caso, viene eseguito un $t$-test classico.

    In ogni caso, viene fornita una lista contenente:

    -   le ipotesi nulla e alternativa associate al test;

    -   il valore medio della serie di dati o la differenza media tra le due serie di dati, corredata dall'intervallo di confidenza calcolato al livello di significatività del test;

    -   il numero di gradi di libertà, il valore della statistica del test, il valore critico e il $p$-value a esso associato;

    -   una stringa testuale che indica se rigettare o no l'ipotesi nulla.

-   `fct_ftest`: esegue il test per il confronto tra due varianze. A seconda dello scopo dell'analisi richiede diversi valori in ingresso:

    -   nel caso di due serie di dati completi, richiede una tabella con identificati il nome del parametro di interesse, i due gruppi di dati e le singole misure. Inoltre, è richiesto il livello di significatività a cui condurre il test e l'ipotesi alternativa. Il calcolo prevede l'esecuzione di un $F$-test classico.

    -   nel caso di due serie di dati non complete, oltre al livello di significatività a cui condurre il test e l'ipotesi alternativa, è richiesto di specificare il numero di valori in ciascuna delle due serie, la loro deviazione standard e identificativo. Anche in questo caso, il calcolo prevede l'esecuzione di un $F$-test classico.

    In ogni caso, viene fornita una lista contenente:

    -   le ipotesi nulla e alternativa associate al test;

    -   il rapporto tra le varianze delle due serie di dati, corredata dall'intervallo di confidenza calcolato al livello di significatività del test;

    -   il numero di gradi di libertà, il valore della statistica del test, il valore critico e il $p$-value a esso associato;

    -   una stringa testuale che indica se rigettare o no l'ipotesi nulla.

-   `fct_entest`: esegue il test per il confronto tra due valori dotati di incertezza estesa.\
    In ingresso richiede una tabella con i dati utili al test, in cui vengano identificate le colonne contenenti il nome del gruppo a cui appartengono i valori, i valori stessi e le relative incertezze estese. La funzione esegue il calcolo dell'errore normalizzato ( $E_n$ ). L'ipotesi alternativa è fissata per identificare valori differenti, mentre il livello di significatività è determinato dell'utente dal fattore di copertura con cui ha fornita l'incertezza estesa.

    In uscita viene fornita una lista contenente:

    -   le ipotesi nulla e alternativa associate al test;
    -   la differenza tra i due valori, corredata dalla sua incertezza combinata estesa;
    -   il valore della statistica del test ( $E_n$ ) e il suo valore critico;
    -   una stringa testuale che indica se rigettare o no l'ipotesi nulla.

-   `fct_chitest`: esegue il test per il confronto tra la varianza di una serie di misure e un valore noto ( $\chi^2$-test ).\
    In ingresso richiede una tabella con i dati utili al test, in cui vengano identificate le colonne contenenti il nome del gruppo a cui appartengono i valori e i valori stessi. Viene inoltre richiesto il valore noto e un suo identificativo, oltre al livello di significatività a cui eseguire il test e l'ipotesi alternativa di interesse.

    In uscita viene fornita una lista contenente:

    -   le ipotesi nulla e alternativa associate al test;
    -   la deviazione standard della serie di valori, corredata dal suo intervallo di confidenza;
    -   il valore della statistica del test, il suo valore critico e il $p$-value associato al test;
    -   una stringa testuale che indica se rigettare o no l'ipotesi nulla.

La stabilità e la correttezza delle funzionalità offerte dalle funzioni è oggetto di validazione automatizzata e confronto con dati di letteratura a ogni nuovo rilascio di aggiornamenti dell'applicazione SIconfronta.
